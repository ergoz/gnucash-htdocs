<html><head><meta http-equiv="Content-Type" content="text/html; charset=UTF-8"><title>1.2. Caratteristiche</title><meta name="generator" content="DocBook XSL Stylesheets V1.75.2"><link rel="home" href="index.html" title="Guida ai concetti e manuale di GnuCash"><link rel="up" href="chapter_oview.html" title="Capitolo 1. In generale"><link rel="prev" href="oview-intro1.html" title="1.1. Introduzione"><link rel="next" href="oview-about1.html" title="1.3. Informazioni su questo documento"></head><body bgcolor="white" text="black" link="#0000FF" vlink="#840084" alink="#0000FF"><div xmlns="http://www.w3.org/TR/xhtml1/transitional" class="navheader"><table width="100%" summary="Navigation header"><tr><th colspan="3" align="center">1.2. Caratteristiche</th></tr><tr><td width="20%" align="left"><a accesskey="p" href="oview-intro1.html">&lt;&lt;&lt; Indietro</a> </td><th width="60%" align="center">Capitolo 1. In generale</th><td width="20%" align="right"> <a accesskey="n" href="oview-about1.html">Avanti &gt;&gt;&gt;</a></td></tr></table><hr></hr></div><div class="sect1" title="1.2. Caratteristiche"><div class="titlepage"><div><div><h2 class="title" style="clear: both"><a name="oview-features1"></a>1.2. Caratteristiche</h2></div></div></div><div class="sect2" title="1.2.1. Facile da usare"><div class="titlepage"><div><div><h3 class="title"><a name="oview-featureseasy2"></a>1.2.1. Facile da usare</h3></div></div></div><p>In pochi minuti si potranno inserire le proprie informazioni finanziarie personali e creare dei grafici colorati che rappresentino la propria situazione finanziaria. Se si è in grado di utilizzare il registro presente sul libretto degli assegni allora si è anche in grado di usare <strong class="application"><code>GnuCash</code></strong>! Scrivere direttamente sul registro, scorrere tra i campi di inserimento e usare la funzione di completamento veloce per completare le transazioni. L’interfaccia del programma è personalizzabile direttamente dal menu dedicato.</p><div class="itemizedlist"><ul class="itemizedlist" type="disc"><li class="listitem"><p><span class="emphasis"><strong>Menu facili da usare</strong></span>: i menu di <strong class="application"><code>GnuCash</code></strong> sono conformi alle disposizioni dell’interfaccia Human di GNOME; questo significa che sono semplici e appaiono simili a tante altre applicazioni dell’ambiente GNOME;</p></li><li class="listitem"><p><span class="emphasis"><strong>documentazione</strong></span>: <strong class="application"><code>GnuCash</code></strong> vanta una sezione di aiuto incorporata nel software e una estesa guida dell’utente;</p></li><li class="listitem"><p><span class="emphasis"><strong>metodi di importazione</strong></span>: <strong class="application"><code>GnuCash</code></strong> supporta diversi modi per creare delle transazioni oltre a quello manuale. Se si possiede l’accesso al conto bancario via internet, risulterà molto utile dato che la maggior parte delle banche e delle compagnie di carte di credito supportano uno dei seguenti metodi di importazione. Si risparmierà, in questo modo, tempo all’immissione dati per dedicarlo all’analisi dei risultati;</p><div class="itemizedlist"><ul class="itemizedlist" type="circle"><li class="listitem"><p><span class="emphasis"><strong>importazione di file Quicken (QIF)</strong></span>: <strong class="application"><code>GnuCash</code></strong> permette di importare i file Quicken in formato <acronym class="acronym">QIF</acronym>, utilizzato da programmi a pagamento per la gestione delle finanze personali;</p></li><li class="listitem"><p><span class="emphasis"><strong>Open Financial Exchange (OFX)</strong></span>: <strong class="application"><code>GnuCash</code></strong> è il primo programma libero a fornire supporto al protocollo Open Financial Exchange. Molte istituzione finanziarie si stanno attrezzando per questo formato;</p></li><li class="listitem"><p><span class="emphasis"><strong>Home Banking Computer Interface (HBCI)</strong></span>: <strong class="application"><code>GnuCash</code></strong> è il primo software libero a supportare il protocollo Tedesco Home Banking Computer Interface. Questo protocollo permette lo scaricamento di estratti conto, l’avvio di trasferimenti bancari e rende possibile l’addebito diretto;</p></li></ul></div></li><li class="listitem"><p><span class="emphasis"><strong>resoconti</strong></span>: <strong class="application"><code>GnuCash</code></strong> è fornito con oltre 30 resoconti che includono un sommario del conto, entrate, uscite, resoconto della transazione, bilancio patrimoniale, profitti e perdite, valutazione del portafoglio e tanti altri. I resoconti permettono anche la visualizzazione grafica dei dati tramite istogrammi, dispersioni e grafici a torta. I resoconti possono essere esportati in file di formato <acronym class="acronym">HTML</acronym> e sono facilmente personalizzabili;</p></li><li class="listitem"><p><span class="emphasis"><strong>transazioni pianificate</strong></span>: <strong class="application"><code>GnuCash</code></strong> è ora in grado di creare e inserire automaticamente delle transazioni o ricordare all’utente quando queste stanno per scadere permettendo di scegliere se inserirle, posticiparle o rimuoverle;</p></li><li class="listitem"><p><span class="emphasis"><strong>assistente per il rimborso di ipoteche e mutui</strong></span>: utile per impostare il pagamento di un prestito variabile tramite delle transazioni pianificate;</p></li><li class="listitem"><p><span class="emphasis"><strong>facile riconciliazione dei conti</strong></span>: la riconciliazione è integrata in <strong class="application"><code>GnuCash</code></strong> in modo che riconciliare i propri conti di <strong class="application"><code>GnuCash</code></strong> con gli estratti conto risulti semplice ed efficace;</p></li><li class="listitem"><p><span class="emphasis"><strong>compatibilità multi piattaforma</strong></span>: <strong class="application"><code>GnuCash</code></strong> è supportato da una varietà di piattaforme e sistemi operativi. L'elenco dei sistemi operativi (e delle piattaforme) completamente supportate da <strong class="application"><code>GnuCash</code></strong> v2.6.0 è la seguente: GNU/Linux (x86, Sparc, PPC), FreeBSD (x86), OpenBSD (x86), Solaris (Sparc), and MacOS X (PPC). Le versioni precedenti di <strong class="application"><code>GnuCash</code></strong> erano in grado di funzionare su: SGI IRIX (MIPS), IBM AIX 4.1.5 (RS/6000), Unixware 7 (Intel) e SCO OpenServer 5.0.4 (Intel), ma lo stato di compatibilità attuale è sconosciuto.</p></li></ul></div></div><div class="sect2" title="1.2.2. Registrare gli investimenti"><div class="titlepage"><div><div><h3 class="title"><a name="oview-featuresinvest2"></a>1.2.2. Registrare gli investimenti</h3></div></div></div><p><strong class="application"><code>GnuCash</code></strong> offre molte funzioni per la gestione degli investimenti. Dal semplice certificato di deposito alle azioni scambiate pubblicamente, <strong class="application"><code>GnuCash</code></strong> è in grado di tracciare tutti gli investimenti.</p><div class="itemizedlist"><ul class="itemizedlist" type="disc"><li class="listitem"><p><span class="emphasis"><strong>Portafoglio azioni/fondi comuni</strong></span>: le azioni possono essere registrate individualmente (una per conto) oppure in un portafoglio (o paniere) di conti (un gruppo di conti che possono essere mostrati insieme).</p></li><li class="listitem"><p><span class="emphasis"><strong>Quote per azioni e fondi comuni online</strong></span>: con <strong class="application"><code>GnuCash</code></strong> non sarà più necessario controllare il valore delle azioni una per volta. Il processo può essere infatti automatizzato, per avere a disposizione in ogni momento il valore più aggiornato delle propri azioni.</p></li></ul></div></div><div class="sect2" title="1.2.3. Supporto internazionale"><div class="titlepage"><div><div><h3 class="title"><a name="oview-featuresintl2"></a>1.2.3. Supporto internazionale</h3></div></div></div><p><strong class="application"><code>GnuCash</code></strong> è un’applicazione dedicata veramente agli utenti di tutto il mondo; presenta infatti diverse funzioni per facilitare l’interazione con il mondo internazionalizzato in cui oggi viviamo.</p><div class="itemizedlist"><ul class="itemizedlist" type="disc"><li class="listitem"><p><span class="emphasis"><strong>Traduzioni</strong></span>: <strong class="application"><code>GnuCash</code></strong> è stato interamente tradotto in 12 lingue: Cinese, Ceco, Olandese, Inglese, Francese, Tedesco, Italiano, Portoghese, Russo, Slovacco, Spagnolo e Svedese. Altre 13 lingue sono parzialmente supportate.</p></li><li class="listitem"><p><span class="emphasis"><strong>Valute correnti e circolazione monetaria</strong></span>: sono supportate le valute multiple e queste possono inoltre essere acquistate o vendute (scambiate). I trasferimenti di valuta tra i conti sono perfettamente bilanciati quando la partita doppia è abilitata.</p></li><li class="listitem"><p><span class="emphasis"><strong>Formati internazionali della data</strong></span>: <strong class="application"><code>GnuCash</code></strong> permette di adottare il formato di data che si preferisce in modo che ogni utente possa impostarla nel modo più appropriato.</p></li><li class="listitem"><p><span class="emphasis"><strong>Tassi di cambio online</strong></span>: con <strong class="application"><code>GnuCash</code></strong>, non sarà più necessario controllare ogni volta tutti i tassi di cambio; il processo può essere automatizzato in modo che il programma fornisca in ogni momento i valori del conto convertiti nella valuta che si preferisce usando i più recenti tassi di cambio.</p></li></ul></div></div><div class="sect2" title="1.2.4. Supporto all’impresa"><div class="titlepage"><div><div><h3 class="title"><a name="oview-featuresbus2"></a>1.2.4. Supporto all’impresa</h3></div></div></div><p><strong class="application"><code>GnuCash</code></strong> presenta molte caratteristiche che possono risultare utili a tutti coloro che devono tenere la contabilità della propria attività.</p><div class="itemizedlist"><ul class="itemizedlist" type="disc"><li class="listitem"><p><span class="emphasis"><strong>Conti per debiti e crediti correnti</strong></span>: <strong class="application"><code>GnuCash</code></strong> fornisce un sistema integrato di conti per debiti e crediti correnti. È possibile registrare clienti, venditori, fatturazione e pagamento delle ricevute oltre a poter utilizzare diversi termini per la tassazione e per le ricevute in una piccola impresa.</p></li><li class="listitem"><p><span class="emphasis"><strong>Deprezzamento</strong></span>: <strong class="application"><code>GnuCash</code></strong> è in grado di tenere traccia del deprezzamento del patrimonio.</p></li><li class="listitem"><p><span class="emphasis"><strong>Resoconti</strong></span>: <strong class="application"><code>GnuCash</code></strong> offre un’ampio ventaglio di resoconti pronti all’uso.</p></li></ul></div></div><div class="sect2" title="1.2.5. Caratteristiche di contabilità"><div class="titlepage"><div><div><h3 class="title"><a name="oview-featuresaccounting2"></a>1.2.5. Caratteristiche di contabilità</h3></div></div></div><p>Per coloro che si intendono di contabilità, di seguito è riportata una lista di caratteristiche supportate da <strong class="application"><code>GnuCash</code></strong>.</p><div class="itemizedlist"><ul class="itemizedlist" type="disc"><li class="listitem"><p><span class="emphasis"><strong>Partita doppia</strong></span>: ogni transazione deve addebitare un conto e accreditarne un altro di uno stesso importo. Questo principio assicura <span class="quote">«<span class="quote">l’equilibrio dei libri</span>»</span> cioè che la differenza tra entrate e uscite sia esattamente uguale alla somma di tutti i depositi bancari, liquidi, azioni e altri patrimoni.</p></li><li class="listitem"><p><span class="emphasis"><strong>Suddivisione delle transazioni</strong></span>: una singola transazione può essere suddivisa in diverse parti al fine di registrare tasse, parcelle e altre voci composte.</p></li><li class="listitem"><p><span class="emphasis"><strong>Strutture dei conti</strong></span>: un conto principale può contenere una struttura di conti di dettaglio. Questo permette di raggruppare in unico conto come, per esempio, quello delle <span class="quote">«<span class="quote">Attività</span>»</span> conti simili tra loro quali liquidi, banca o azioni.</p></li><li class="listitem"><p><span class="emphasis"><strong>Libro mastro generale</strong></span>: una finestra di registro permette di visualizzare più conti contemporaneamente; questa peculiarità permette di ridurre i problemi derivanti da errori di battitura e di compilazione. La finestra fornisce anche un utile modo di visualizzare un portafoglio di azioni, mostrando tutte le transazioni presenti nel portafoglio stesso.</p></li><li class="listitem"><p><span class="emphasis"><strong>Tipi di conti (categorie) per entrate e uscite</strong></span>: classificano i flussi di denaro e, quando usati correttamente con la partita doppia, forniscono un accurato resoconto di profitti e perdite.</p></li></ul></div></div><div class="sect2" title="1.2.6. Novità della v2.6"><div class="titlepage"><div><div><h3 class="title"><a name="oview-featuresnewstable2"></a>1.2.6. Novità della v2.6</h3></div></div></div><div class="itemizedlist"><ul class="itemizedlist" type="disc"><li class="listitem"><p><strong class="application"><code>GnuCash</code></strong> è disponibile per sistemi Windows.</p></li><li class="listitem"><p>Il formato di file di <strong class="application"><code>GnuCash</code></strong> non è compatibile con le versioni precedenti alla 2.1.2. In particolare, le transazioni pianificate sono salvate in modo diverso. Usando la versione 2.6, è possibile aggiornare i propri vecchi file di <strong class="application"><code>GnuCash</code></strong> al nuovo formato.</p></li><li class="listitem"><p>Più traduzioni.</p></li><li class="listitem"><p>Migliore gestione dei resoconti.</p></li><li class="listitem"><p>COrretti molti problemi.</p></li><li class="listitem"><p>Supporto alle valute multiple migliorato.</p></li><li class="listitem"><p>Migliorata l’importazione di file <acronym class="acronym">QIF</acronym></p></li></ul></div><p>Consultare il collegamento <a class="ulink" href="http://wiki.gnucash.org/wiki/Release_Schedule#Release_Schedule_for_2.2.x" target="_top">http://wiki.gnucash.org/wiki/Release_Schedule#Release_Schedule_for_2.2.x</a> per un elenco dettagliato dei miglioramenti introdotti in questa serie.</p></div><div class="sect2" title="1.2.7. Novità della v2.0"><div class="titlepage"><div><div><h3 class="title"><a name="oview-featuresnew2"></a>1.2.7. Novità della v2.0</h3></div></div></div><div class="itemizedlist"><ul class="itemizedlist" type="disc"><li class="listitem"><p><span class="emphasis"><strong>Gnome 2.0 (Gtk2)</strong></span></p><p><strong class="application"><code>GnuCash</code></strong> utilizza gli ultimi toolkit di gtk e rispetta lo standard Gnome2 HIG.</p></li><li class="listitem"><p><span class="emphasis"><strong>Supporto a UTF-8</strong></span></p><p><strong class="application"><code>GnuCash</code></strong> è ora in grado di salvare e leggere il set di caratteri speciali adottato da ogni paese utilizzando la codifica UTF-8.</p></li><li class="listitem"><p><span class="emphasis"><strong>Bilancio</strong></span></p><p><strong class="application"><code>GnuCash</code></strong> è ora dotato di una funzione di bilancio che può aiutare a tenere sotto controllo le spese.</p></li><li class="listitem"><p><span class="emphasis"><strong>Importazione dei file di formato MT940</strong></span></p><p>I file dei dati con le transazioni nel formato MT940 (che è possibile scaricare da alcune banche) ora possono essere importati in <strong class="application"><code>GnuCash</code></strong>.</p></li><li class="listitem"><p><span class="emphasis"><strong>Correzione dei bug</strong></span></p><p><strong class="application"><code>GnuCash</code></strong> è ora più stabile e sicuro che in passato grazie sia al lungo periodo di prova che ha preceduto il rilascio della versione 2.0, sia all’utilizzo di librerie più stabili e mature (Gtk2 per esempio). Moltissime correzioni, troppe per essere elencate, hanno interessato ogni parte di <strong class="application"><code>GnuCash</code></strong>.</p></li></ul></div></div></div><div xmlns="http://www.w3.org/TR/xhtml1/transitional" class="navfooter"><hr></hr><table width="100%" summary="Navigation footer"><tr><td width="40%" align="left"><a accesskey="p" href="oview-intro1.html">&lt;&lt;&lt; Indietro</a> </td><td width="20%" align="center"><a accesskey="h" href="index.html">Partenza</a></td><td width="40%" align="right"> <a accesskey="n" href="oview-about1.html">Avanti &gt;&gt;&gt;</a></td></tr><tr><td width="40%" align="left">1.1. Introduzione </td><td width="20%" align="center"><a accesskey="u" href="chapter_oview.html">Risali</a></td><td width="40%" align="right"> 1.3. Informazioni su questo documento</td></tr></table></div></body></html>
